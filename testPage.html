<!DOCTYPE html>
<html>
    <h1>Pri Boeingu prevzeli odgovornost za incident z odpadlimi vrati</h1>
    <p class="date">New York, 10.01.2024 10:13 Avtor: STA</p>
    <h2>Ameriški proizvajalec letal Boeing je prevzel odgovornost za incident z odpadlim panelom z vrati. Kot je v torek sporočil glavni izvršni direktor družbe Dave Calhoun, bodo zagotovili popolno preglednost podatkov, potrebnih za preiskavo, in polno sodelovanje s preiskovalci.</h2>
<body>
<p>Kot je na srečanju z zaposlenimi dejal direktor družbe <b>Dave Calhoun</b>, bo družba učinkovito sodelovala z Nacionalnim odborom za varnost v prometu (NTSB), Zvezno upravo za zračni promet (FAA) in drugimi pristojnimi organi. <br> <i>"Za začetek smo priznali našo napako,"</i> je povedal.

    V stiku so tudi s kupci modela 737 Max 9. Po podatkih FAA jih po vsem svetu leti 171. <i>"Izvedli bomo posodobitve na podlagi njihovih odzivov in zahtev,"</i> je napovedal.</p>
    <img src="images/boeing.jpg" alt="Boeing 737" width="360" height="360" > 
<p> Težava po navedbah AFP predstavlja vnovično poglobitev krize za Boeing, ki se je v preteklosti že soočal s težavami modelov Max. Pred petimi leti je strmoglavljenje dveh letal Boeing 737 Max poskrbelo za eno najdaljših prizemljitev.</p>
<p>Z boeinga 737 Max 9 družbe Alaska Airlines s 177 ljudmi na krovu je v soboto kmalu po vzletu odpadel panel z vrati. Letalo je moralo zasilno pristati, nekaj potnikov pa je potrebovalo zdravniško pomoč.</p>
<p>FAA je nato prizemljila vsa nova Boeingova letala 737 Max 9 v ZDA. Kot je sporočila, bodo letala ostala prizemljena, dokler ne bodo končani potrebni pregledi, kar vključuje vrata za izhod z leve in desne strani kabine, sestavne dele vrat ter pritrdilne elemente.</p>

</body>
<footer>
<p><b>Preberite si tudi:</b></p>
<a href="https://www.24ur.com/novice/tujina/del-letala-ki-se-je-odtrgal-sredi-leta-je-na-svojem-vrtu-nasel-ucitelj-bob.html">Del letala ki se je odtrgal sredi leta je na svojem vrtu našel učitelj Bob.</a>
</footer>
</html> 